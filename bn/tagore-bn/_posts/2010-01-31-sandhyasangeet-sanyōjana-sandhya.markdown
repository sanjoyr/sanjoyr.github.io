---
lang: bn
title:  সন্ধ্যাসংগীত - সন্ধ্যা 
intro:
    জগতেরে ক’রে দে আড়াল ,/

    কোলাহল করিয়া দে দূর —/

    দুখেরে কোলেতে করে নিয়ে/

    র’চে দে নিভৃত অন্তঃপুর।
---

**--রবীন্দ্রনাথ ঠাকুর, কাব্যগ্রন্থ "সন্ধ্যাসংগীত" ('সন্ধ্যা') সংযোজন**

        ব্যথা বড়ো বাজিয়াছে প্রাণে ,

        সন্ধ্যা তুই ধীরে ধীরে আয়!

        কাছে আয় — আরো কাছে আয় —

        সঙ্গীহারা হৃদয় আমার

        তোর বুকে লুকাইতে চায়।

        আমার ব্যথার তুই ব্যথী ,

        তুই মোর একমাত্র সাথী ,

        সন্ধ্যা তুই আমার আলয় ,

        তোরে আমি বড়ো ভালবাসি —

        সারাদিন ঘুরে ঘুরে ঘুরে

        তোর কোলে ঘুমাইতে আসি ,

        তোর কাছে ফেলি রে নিশ্বাস ,

        তোর কাছে কহি মনোকথা ,

        তোর কাছে করি প্রসারিত

        প্রাণের নিভৃত নীরবতা।

        তোর গান শুনিতে শুনিতে

        তোর তারা গুনিতে গুনিতে ,

        নয়ন মুদিয়া আসে মোর ,

        হৃদয় হইয়া আসে ভোর —

        স্বপন-গোধূলিময় প্রাণ

        হারায় প্রাণের মাঝে তোর!

        একটি কথাও নাই মুখে ,

        চেয়ে শুধু রোস মুখপানে

        অনিমেষ আনত নয়ানে।

        ধীরে শুধু ফেলিস নিশ্বাস ,

        ধীরে শুধু কানে কানে গাস

        ঘুম-পাড়াবার মৃদু গান ,

        কোমল কমল কর দিয়ে

        ঢেকে শুধু দিস দুনয়ান ,

        ভুলে যাই সকল যাতনা

        জুড়াইয়া আসে মোর প্রাণ!

        তাই তোরে ডাকি একবার

        সঙ্গীহারা হৃদয় আমার ,

        তোর বুকে লুকাইয়া মাথা

        তোর কোলে ঘুমাইতে চায় ,

        সন্ধ্যা তুই ধীরে ধীরে আয়।

        আঁধার আঁচল দিয়ে তোর

        আমার দুখেরে ঢেকে রাখ ,

        বল তারে ঘুমাইতে বল

        কপালেতে হাতখানি রাখ ,

        জগতেরে ক’রে দে আড়াল ,

        কোলাহল করিয়া দে দূর —

        দুখেরে কোলেতে করে নিয়ে

        র’চে দে নিভৃত অন্তঃপুর।

        তা হলে সে কাঁদিবে বসিয়া ,

        কল্পনার খেলেনা গড়িবে ,  

    খেলিয়া আপন মনে                   কাঁদিয়া কাঁদিয়া , শেষে

        আপনি সে ঘুমায়ে পড়িবে।

        

        আয় সন্ধ্যা ধীরে ধীরে আয় ,

        হাতে লয়ে স্বপনের ডালা

        গুন্‌ গুন্‌ মন্ত্র পড়ি পড়ি

        গাঁথিয়া দে স্বপনের মালা ,

        জড়ায়ে দে আমার মাথায় ,

        স্নেহ-হস্ত বুলায়ে দে গায়!

    স্রোতস্বিনী ঘুমঘোরে ,                   গাবে কুলু কুলু করে

        ঘুমেতে জড়িত আধো গান ,

        ঝিল্লিরা ধরিবে একতান ,

    দিনশ্রমে শ্রান্ত বায়ু                   গৃহমুখে যেতে যেতে

        গান গাবে অতি মৃদু স্বরে ,

    পদশব্দ শুনি তার                   তন্দ্রা ভাঙি লতা পাতা

        ভর্ৎ সনা করিবে মরমরে।

    ভাঙা ভাঙা গানগুলি                   মিলিয়া হৃদয়-মাঝে

        মিশে যাবে স্বপনের সাথে ,

    নানাবিধ রূপ ধরি                   ভ্রমিয়া বেড়াবে তারা ,

        হৃদয়ের গুহাতে গুহাতে!

 

        আয় সন্ধ্যা ধীরে ধীরে আয় ,

        আন তোর স্বর্ণ মেঘজাল ,

        পশ্চিমের সুবর্ণ প্রাঙ্গণে

        খেলিবি মেঘের ইন্দ্রজাল!

        ওই তোর ভাঙা মেঘগুলি ,

        হৃদয়ের খেলেনা আমার ,

        ওইগুলি কোলে করে নিয়ে

        সাধ যায় খেলি অনিবার।

        ওই তোর জলদের ’পর

        বাঁধি আমি কত শত ঘর!

        সাধ যায় হোথায় লুটাই ,

        অস্তগামী রবির মতন ,

        লুটায়ে লুটায়ে পড়ি শেষে

        সাগরের ওই প্রান্তদেশে

        তরল কনক নিকেতন!

        ছোটো ছোটো ওই তারাগুলি ,

        ডাকে মোরে আঁখি-পাতা খুলি।

        স্নেহময় আঁখিগুলি যেন

        আছে শুধু মোর পথ চেয়ে ,

        সন্ধ্যার আঁধারে বসি বসি

        কহে যেন গান গেয়ে গেয়ে ,

        ‘ কবে তুমি আসিবে হেথায়

        অন্ধকার নিভৃত-নিলয়ে ,

        জগতের অতি প্রান্তদেশে

        প্রদীপটি রেখেছি জ্বালায়ে!  

        বিজনেতে রয়েছি বসিয়া

        কবে তুমি আসিবে হেথায়!’

        সন্ধ্যা হলে মোর মুখ চেয়ে

        তারাগুলি এই গান গায়!

        আয় সন্ধ্যা ধীরে ধীরে আয় ,

        জগতের নয়ন ঢেকে দে —

        আঁধার আঁচল পেতে দিয়ে

        কোলেতে মাথাটি রেখে দে!     



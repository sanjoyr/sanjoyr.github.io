---
lang: bn
title:  সন্ধ্যাসংগীত - কেন গান গাই 
intro:
    গুরুভার মন লয়ে           কত বা বেড়াবি বয়ে ?/

        এমন কি কেহ তোর নাই ,/

    যাহার হৃদয়- ’পরে         মিলিবে মুহূর্ত তরে/

        হৃদয়টি রাখিবার ঠাঁই ?
---

**--রবীন্দ্রনাথ ঠাকুর, কাব্যগ্রন্থ "সন্ধ্যাসংগীত" ('কেন গান গাই') সংযোজন**

    গুরুভার মন লয়ে          কত বা বেড়াবি বয়ে ?

        এমন কি কেহ তোর নাই ,

    যাহার হৃদয়- ’পরে         মিলিবে মুহূর্ত তরে

        হৃদয়টি রাখিবার ঠাঁই ?

        ‘কেহ না , কেহ না!’

        

        সংসারে যে দিকে ফিরে চাই

        এমন কি কেহ তোর নাই —

    তোর দিন শেষ হলে ,        স্মৃতিখানি লয়ে কোলে ,

        শোয়াইয়া বিষাদের কোমল শয়নে ,

    বিমল শিশির-মাখা         প্রেম-ফুলে দিয়ে ঢাকা

        চেয়ে রবে আনত নয়নে ?

        হৃদয়েতে রেখে দিবে তুলে ,

        প্রতিদিন ঢেকে দিবে ফুলে ,

    মনোমাঝে প্রবেশিয়ে        বিন্দু বিন্দু অশ্রু দিয়ে

        বৃন্ত-ছিন্ন প্রেম-ফুলগুলি

        রাখিবেক জিয়াইয়া তুলি ?

        এমন কি কেহ তোর নাই ?

        ‘কেহ না , কেহ না!’

    প্রাণ তুই খুলে দিলি       ভালোবাসা বিলাইলি

        কেহ তাহা তুলে না লইল ,

        ভূমিতলে পড়িয়া রহিল ;

        ভালোবাসা কেন দিলি তবে

        কেহ যদি কুড়ায়ে না লবে ?

        কেন সখা কেন ?

        ‘ জানি না , জানি না!’

        

    বিজনে বনের মাঝে       ফুল এক আছে ফুটে

        শুধাইতে গেনু তার কাছে ,

    ‘ ফুল , তুই এ আঁধারে       পরিমল দিস কারে ,

        এ কাননে কে বা তোর আছে!

        যখন পড়িবি তুই ঝরে ,

    শুকাইয়া দলগুলি       ধূলিতে হইবে ধূলি ,

        মনে কি করিবে কেহ তোরে!

    তবে কেন পরিমল       ঢেলে দিস অবিরল

        ছোটো মনখানি ভ’রে ভ’রে ?

        কেন , ফুল , কেন ?

        সেও বলে , ‘ জানি না। জানি না!’

        

        সখা , তুমি গান গাও কেন ?

        কেহ যদি শুনিতে না চায় ?

    ওই দেখো পথমাঝে       যে যাহার নিজ কাজে

        আপনার মনে চলে যায়।

        কেহ যদি শুনিতে না চায়

        কেন তবে , কেন গাও গান ,

        আকাশে ঢালিয়া দাও প্রাণ ?

        গান তব ফুরাইবে যবে ,

        রাগিণী কারো কি মনে রবে ?

    বাতাসেতে স্বরধার       খেলিয়াছে অনিবার ,

        বাতাসে সমাধি তার হবে।

        কাহারো মনেও নাহি রবে ,

        কেন সখা গান গাও তবে ?

        কেন , সখা , কেন ?

        ‘জানি না , জানি না!’

        

    বিজন তরুর শাখে       একাকি পাখিটি ডাকে ,

        শুধাইতে গেনু তার কাছে ,

    ‘ পাখি তুই এ আঁধারে       গান শুনাইবি কারে ?

        এ কাননে কে বা তোর আছে!

        যখনি ফুরাবে তোর প্রাণ ,

        যখনি থামিবে তোর গান ,

        বন ছিল যেমন নীরবে ,

        তেমনি নীরব পুন হবে।

    যেমনি থামিবে গীত ,       অমনি সে সচকিত

        প্রতিধ্বনি আকাশে মিলাবে ,

        তোর গান তোরি সাথে যাবে!

        আকাশে ঢালিয়া দিয়া প্রাণ ,

        তবে , পাখি , কেন গাস গান ?

        কেন , পাখি , কেন ?

        সেও বলে , ‘ জানি না , জানি না!’


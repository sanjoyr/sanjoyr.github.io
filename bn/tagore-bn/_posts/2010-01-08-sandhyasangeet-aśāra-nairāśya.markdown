---
lang: bn
title:  সন্ধ্যাসংগীত - আশার নৈরাশ্য
intro:
    ওরে আশা , কেন তোর হেন দীনবেশ !/

    নিরাশারই মতো যেন      বিষণ্ন বদন কেন --/

            যেন অতি সংগোপনে/

              যেন অতি সন্তর্পণে/

      অতি ভয়ে ভয়ে প্রাণে করিস প্রবেশ।/

      ফিরিবি কি প্রবেশিবি ভাবিয়া না পাস ,/  

      কেন , আশা , কেন তোর কিসের তরাস।/

  

    আজ আসিয়াছ দিতে যে সুখ - আশ্বাস ,/

       নিজে তাহা কর না বিশ্বাস ,/

          তাই হেন মৃদু গতি ,/

       তাই উঠিতেছে ধীরে দুখের নিশ্বাস।/

    বসিয়া মরমস্থলে      কহিছ চোখের জলে --/

       “ বুঝি হেন দিন রহিবে না ,/

       আজ যাবে , আসিবে তো কাল ,/

        দুঃখ যাবে , ঘুচিবে যাতনা। ”/

    কেন , আশা , মোরে কেন হেন প্রতারণা।
---

**--রবীন্দ্রনাথ ঠাকুর, কাব্যগ্রন্থ "সন্ধ্যাসংগীত" ('আশার নৈরাশ্য')**

    ওরে আশা , কেন তোর হেন দীনবেশ !

    নিরাশারই মতো যেন      বিষণ্ন বদন কেন --

            যেন অতি সংগোপনে

              যেন অতি সন্তর্পণে

      অতি ভয়ে ভয়ে প্রাণে করিস প্রবেশ।

      ফিরিবি কি প্রবেশিবি ভাবিয়া না পাস ,  

      কেন , আশা , কেন তোর কিসের তরাস।

  

    আজ আসিয়াছ দিতে যে সুখ - আশ্বাস ,

       নিজে তাহা কর না বিশ্বাস ,

          তাই হেন মৃদু গতি ,

       তাই উঠিতেছে ধীরে দুখের নিশ্বাস।

    বসিয়া মরমস্থলে      কহিছ চোখের জলে --

       “ বুঝি হেন দিন রহিবে না ,

       আজ যাবে , আসিবে তো কাল ,

        দুঃখ যাবে , ঘুচিবে যাতনা। ”

    কেন , আশা , মোরে কেন হেন প্রতারণা।

       দুঃখক্লেশে আমি কি ডরাই ,

       আমি কি তাদেব চিনি নাই।

       তারা সবে আমারি কি নয়।

       তবে , আশা , কেন এত ভয়।

       তবে কেন বসি মোর পাশ

       মোরে , আশা , দিতেছ আশ্বাস।

 

       বলো , আশা , বসি মোর চিতে ,

       “ আরো দুঃখ   হইবে বহিতে ,

    হৃদয়ের যে প্রদেশ          হয়েছিল ভস্মশেষ

       আর যারে হত না সহিতে ,

       আবার নূতন প্রাণ পেয়ে

       সেও পুন থাকিবে দহিতে।
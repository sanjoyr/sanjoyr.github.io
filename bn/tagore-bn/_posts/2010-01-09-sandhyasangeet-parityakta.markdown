---
lang: bn
tags: star
title:  সন্ধ্যাসংগীত - পরিত্যক্ত
intro:
    বসন্ত চলিয়া গেলে বর্ষা কেঁদে কেঁদে বলে ,/

            “ ফুল গেল , পাখি গেল --/

    আমি শুধু রহিলাম , সবই গেল গো। ”/

    দিবস ফুরালে রাতি স্তব্ধ হয়ে রহে ,/

              শুধু কেঁদে কহে ,/

    “ দিন গেল , আলো গেল , রবি গেল গো --/

     কেবল একেলা আমি , সবই গেল গো। ”/

     উত্তরবায়ুর সম                প্রাণের বিজনে মম/

                   কে যেন কাঁদিছে শুধু/

                  “ চলে গেল , চলে গেল ,/

                   সকলেই চলে গেল গো। ”/

 

 

    উৎসব ফুরায়ে গেলে                  ছিন্ন শুষ্ক মালা/

                   পড়ে থাকে হেথায় হোথায় --/

    তৈলহীন শিখাহীন ভগ্ন দীপগুলি/

             

                    ধুলায় লুটায় --/

    একবার ফিরে কেহ দেখে নাকো ভুলি ,/

                 সবে চলে যায়।/

 

 

        পুরানো মলিন ছিন্ন বসনের মতো/

        মোরে ফেলে গেল ,/

        কাতর নয়নে চেয়ে রহিলাম কত --/

                সাথে না লইল।
---

**--রবীন্দ্রনাথ ঠাকুর, কাব্যগ্রন্থ "সন্ধ্যাসংগীত" ('পরিত্যক্ত')**

    চলে গেল , আর কিছু   নাই কহিবার।

    চলে গেল , আর কিছু নাই গাহিবার।

    শুধু গাহিতেছে আর শুধু কাঁদিতেছে

         দীনহীন হৃদয় আমার , শুধু বলিতেছে ,

    “ চলে গেল সকলেই চলে গেল গো ,

     বুক শুধু ভেঙে গেল দলে গেল গো। ”  

 

     বসন্ত চলিয়া গেলে বর্ষা কেঁদে কেঁদে বলে ,

            “ ফুল গেল , পাখি গেল --

    আমি শুধু রহিলাম , সবই গেল গো। ”

    দিবস ফুরালে রাতি স্তব্ধ হয়ে রহে ,

              শুধু কেঁদে কহে ,

    “ দিন গেল , আলো গেল , রবি গেল গো --

     কেবল একেলা আমি , সবই গেল গো। ”

     উত্তরবায়ুর সম                প্রাণের বিজনে মম

                   কে যেন কাঁদিছে শুধু

                  “ চলে গেল , চলে গেল ,

                   সকলেই চলে গেল গো। ”

 

 

    উৎসব ফুরায়ে গেলে                  ছিন্ন শুষ্ক মালা

                   পড়ে থাকে হেথায় হোথায় --

    তৈলহীন শিখাহীন ভগ্ন দীপগুলি

             

                    ধুলায় লুটায় --

    একবার ফিরে কেহ দেখে নাকো ভুলি ,

                 সবে চলে যায়।

 

 

        পুরানো মলিন ছিন্ন বসনের মতো

        মোরে ফেলে গেল ,

        কাতর নয়নে চেয়ে রহিলাম কত --

                সাথে না লইল।

 

 

       তাই প্রাণ গাহে শুধু , কাঁদে শুধু , কহে শুধু ,

              “ মোরে ফেলে গেল ,

         সকলেই মোরে ফেলে গেল ,

                সকলেই চলে গেল গো। ”

 

 

         একবার ফিরে তারা চেয়েছিল কি ?

                  বুঝি চেয়েছিল।

          একবার ভুলে তারা কেঁদেছিল কি ?

                  বুঝি কেঁদেছিল।

                  বুঝি ভেবেছিল --

         লয়ে যাই -- নিতান্ত কি একেলা কাঁদিবে ?

                 তাই বুঝি ভেবেছিল।

                 তাই চেয়েছিল।

                 তার পরে ? তার পরে !

                 তার পরে বুঝি হেসেছিল।

         একফোঁটা অশ্রুবারি মুহূর্তেই শুকাইল।

               তার পরে ? তার পরে !

                         চলে গেল।

               তার পরে ? তার পরে !

    ফুল গেল , পাখি গেল , আলো গেল , রবি গেল ,

              সবই গেল , সবই গেল গো --

                 হৃদয় নিশ্বাস ছাড়ি কাঁদিয়া কহিল ,

             “ সকলেই চলে গেল গো ,

              আমারেই ফেলে গেল গো। ”